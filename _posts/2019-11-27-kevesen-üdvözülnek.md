---
layout: post
current: post
cover: assets/images/grey-skulls-piled-on-ground.jpg
navigation: True
title: Az Üdvözültek Kicsiny Száma
date: 2019-11-27 12:00:00
tags: [ misztika ]
class: post-template
author: zoltan
excerpt: "Porto Mauriziói Szent Lénárd beszéde"
description: "Porto Mauriziói Szent Lénárd beszéde"
---
Porto Mauriziói Szent Lénárd beszéde

#### Bevezetés
Köszönet legyen Istennek, hogy a Megváltó tanítványainak száma nem olyan
csekély, hogy az írástudók és farizeusok gonoszsága győzedelmeskedni tudjon
felettük. Habár igyekeznek rágalmazni az ártatlanságot, és megtéveszteni
a népet szofisztikált ármánykodásaikkal, lejáratva a mi Urunk tanítását és
jellemét, sötétséget találva még a Napban is, sokan mégis elismerik
Őt, mint az igaz Messiást, és nem félve a fenyegetésektől és büntetésektől,
nyíltan csatlakoznak az Ő ügyéhez. De vajon mindazok, akik Krisztust követik, tényleg követik Őt
a dicsőségbe? Ó, inkább elidőzök kicsit ennél a komoly rejtélynél, és csendesen
csodálom az isteni rendelések eme mélységeit, mintsem hogy meggondolatlanul ítéljek
egy ilyen fontos ügyben! A mai témánk nagyon is komoly,
még az Egyház pilléreit is megrengeti, rémülettel tölti el
a legnagyobb szenteket, és remetékkel népesíti be a sivatagot.
Ezen elmélkedés célja eldönteni, hogy vajon az üdvözült keresztények száma
nagyobb, avagy kisebb-e, mint azon keresztények száma, akik elkárhoznak.
Remélem, ez üdvös félelmet fog kelteni bennetek az Isten ítéletétől!

Testvérek, az irántatok érzett szeretetből kívánom, bárcsak
az örök boldogság ígéretével kecsegtethetnélek mindnyájatokat, mondván,
bizonyosan a Paradicsomba juttok, a keresztények nagyobb része
üdvözül, úgyhogy ti is üdvözülni fogtok! De hogyan adhatnék ilyen szép
biztosítékot, ha Isten törvényei ellen lázadtok, mintha saját magatok lennétek önmagatok
legrosszabb ellenségei? Látom Istenben az őszinte vágyat a megmentésetekre, de látom
bennetek az elszánt hajlamot a kárhozatra. Tehát mi lesz a dolgom ma,
ha világosan szeretnék beszélni? Csalódást fogok okozni nektek. De ha nem beszélnék,
csalódást okoznék Istennek.

Következésképpen két részre osztom ezt a témát. Az elsőben,
hogy rettegés töltsön el titeket, a teológusok és egyházatyák
véleménye alapján a keresztény felnőttek nagyobb részét
kárhozatra ítélem, és csendesen csodálva ezt a szörnyű rejtélyt
megtartom az érzéseimet magamnak. A második részben megpróbálom
megvédeni Isten jóságát az istentelenektől, bizonyítván
nektek, hogy akik elkárhoznak, saját rosszakaratuk okán kárhoznak el, mert
el akarnak kárhozni. Tehát itt két nagyon fontos igazság van.
Ha az első igazság megijeszt, ne nekem tulajdonítsátok, mintha
én szeretném a mennybe vezető utat keskenyebbé tenni, mert én ugyanis semleges
akarok maradni ebben a kérdésben! Tulajdonítsátok inkább a teológusoknak és az
egyházatyáknak, akik ezt az igazságot az értelem erejével vésik a
szívetekbe! Ha a második igazság kijózanít, adjatok hálát Istennek
miatta, mert Ő csak egy dolgot akar: hogy teljes szíveteket adjátok
Neki! Végül, ha arra kértek engem, áruljam el, én mit gondolok, ezt
megteszem a ti vigasztalásotokra.

#### A teológusok és egyházatyák tanítása
Nem üres látványosság, hanem üdvös előkészület a szószékről
hirdetni bizonyos igazságokat, melyek visszatartják
a szabadosakat a lustaságtól, akik mindig Isten kegyelméről beszélnek,
és hogy milyen könnyű megtérni a mindenféle
bűnben élőknek, és eközben nyugodtan alszanak a pokolba vezető úton. Hogy kijózanítsuk őket,
és felrázzuk a kábulatukból, ma megvizsgáljuk ezt a nagy kérdést:
Az üdvözült keresztények száma nagyobb-e, vagy az elkárhozott
keresztények száma?

Jámbor lélek, te most távozhatsz, ez a beszéd nem neked szól. Egyetlen célja,
hogy megzabolázza a szabadosok büszkeségét, akik kiűzik az istenfélelmet
szívükből, és csatlakoznak a gonoszhoz, aki Euszebiosz szerint
hamis bizonysággal taszítja kárhozatba a lelkeket. Hogy eloszlassuk ezt a kételyt,
sorakoztassuk fel az egyházatyákat, a görögöket és a latinokat egyaránt, és
velük szembe a tanult teológusokat és a művelt történészeket, középre pedig
helyezzük el a Bibliát, hogy jól látható legyen! Most ne arra figyeljünk, amit
én mondani akarok – mint már említettem, nem magamért beszélek, nem én szeretnék
dönteni ebben a kérdésben – hanem hallgassuk meg, amit ezek a hatalmas elmék
mondanak, akik Isten Egyházának jelzőfényei, világítanak
másoknak, hogy el ne tévesszék a mennybe vezető utat! Ezzel a módszerrel
a hit, a tekintély és az értelem háromszoros fényével vezérelve biztos
választ találhatunk erre a súlyos kérdésre.

Jegyezzük meg, hogy itt most nem az emberi faj egészéről
van szó, nem is válogatás nélkül az összes katolikusról, hanem csakis a katolikus
felnőttekről, akiknek szabad akaratuk van, és így képesek együttműködni
az üdvösségükért! Először konzultáljunk a teológusokkal, akik közismerten
a legóvatosabban vizsgálják a dolgokat, és nem esnek túlzásba a tanítás során:
hallgassunk meg két tanult bíborost, Cajetant és Bellarmint! Ők azt tanítják,
hogy a keresztény felnőttek nagyobb része elkárhozik, és ha lenne
időm rámutatni ennek az okaira, ti magatok is
meg lennétek győződve. De most csak egy Suáreztől származó idézetre
szorítkozom. Miután egyeztetett a teológusokkal, és alaposan áttanulmányozta
az ügyet, azt írta, "<i>A legelterjedtebb vélemény szerint
a keresztények között többen kárhoznak el, mint ahányan
üdvözülnek</i>."

Ehhez hozzávéve a görög és latin egyházatyákat és teológusokat
azt találjuk, hogy majdnem mindegyikük ugyanezt mondja. Ez a
véleménye Szent Theodórosznak, Nagy Szent Vazulnak, Szír Szent Efrémnek és Aranyszájú Szent Jánosnak.
Mi több, Baronius szerint általános nézet volt a görög egyházatyák között,
hogy ez az igazság egyértelműen ki lett nyilatkoztatva Oszlopos Szent Simeonnak,
és a kinyilatkoztatás után, hogy biztosítsa üdvösségét,
élete hátralévő negyven évét egy oszlop tetején töltötte, kitéve
az időjárás viszontagságainak, a bűnbánat és szentség példájaként. Most konzultáljunk
a latin egyházatyákkal! Meghallhatjátok Nagy Szent Gergelyt, amint világosan mondja, "Sokan
elérik a hitet, de kevesen a mennyei királyságot." Szent Anzelm kijelenti,
"<i>Csak kevesen üdvözülnek</i>." Szent Ágoston ennél is világosabban
állítja, "<i>Ezért kevesen üdvözülnek az elkárhozottakhoz
képest</i>." A legrémisztőbb mégis Szent Jeromos. Élete
végén tanítványai jelenlétében ezeket a szörnyű szavakat
mondta: "<i>Százezer emberből, <b>akik mindig is bűnös életet
éltek</b>, alig találsz egyet, aki méltó lenne a kegyelemre</i>."

#### A Szentírás szavai
De miért is lesnénk az atyák és a teológusok véleményét, amikor
a Szentírás világosan rendezi ezt a kérdést? Olvassatok bele az Ó- és
Újszövetségbe, és tömegével találtok számokat, szimbólumokat és szavakat,
amik világosan mutatják ezt az igazságot: nagyon kevesen üdvözülnek! Noé idejében
az egész emberiséget elmosta az özönvíz, és csak nyolc ember
menekült meg a bárkában. Szent Péter mondja, "<i>A bárka az egyház
előképe</i>," míg Szent Ágoston hozzáteszi, "<i>és ez a nyolc
ember jelzi, hogy csak nagyon kevesen fognak üdvözülni, <b>mert
nagyon kevesen tagadják meg őszintén a világot</b>, és akik csak szavaikban
tagadják meg a világot, nem tartoznak a bárka misztériumához</i>."
A Biblia azt is elmondja, hogy csakis két ember jutott el az ígéret földjére
abból a kétmillió zsidóból, akik elhagyták Egyiptomot. És csak négyen menekültek meg
Szodoma pusztulásakor a kén- és tűzeső elől. Mindez
azt jelenti, hogy a kárhozottak száma, akiket pelyvaként a tűzre
vetnek messze nagyobb, mint az üdvözültek száma, akiket a mennyei Atya
egy napon a csűrjébe gyűjt, mint értékes búzát.

Nem fejezném be, ha be kellene mutatnom az összes számot, amivel a
Szentírás megerősíti ezt az igazságot. Engedjük, hogy betöltsön minket
a Megtestesült Ige élő bölcsessége! Mit válaszolt a mi Urunk, amikor
egy kíváncsi ember az Evangéliumban megkérdezte, "<i>Uram, ugye kevesen
üdvözülnek?</i>" Talán csendben maradt? Esetleg tétovázott? Elrejtette
a véleményét, nehogy megijessze a tömeget? Nem. Egyvalaki kérdezte,
de ő megszólította az összes jelenlévőt. Azt mondta nekik: "<i>Igyekezzetek a szűk kapun
bejutni, mert mondom nektek, sokan akarnak majd bemenni rajta, de nem fognak tudni.</i>"
Ki beszél itt? Ő Isten Fia, az Örök Igazság, aki egy másik
alkalommal még világosabban beszél, "<i>Sokan vannak a meghívottak, de kevesen a választottak.</i>"
Nem azt mondja, hogy mindenki meg lenne hívva, és az összes emberből van egy kevés kiválasztott,
hanem sokan vannak a meghívottak, ami azt jelenti, ahogy Nagy Szent Gergely elmagyarázza, hogy
az összes emberből sok van meghívva az igaz hitre, de belőlük csak kevés
üdvözül. Testvérek, ezek a mi Urunk Jézus Krisztus szavai. Világosak?
Igazak. Mondjátok most nekem, hogyan lehetséges, hogy a szívetekben
hisztek, és nem remegtek!

#### Üdvözülés a különböző élethelyzetekben
De közben úgy látom, általánosságban beszélve a témáról
még célt tévesztek. Szóval alkalmazzuk ezt az igazságot a különböző helyzetekre, és
meg fogjátok érteni, hogy vagy el kell vetni az értelmet, a tapasztalatot
és a hitérzéket, vagy pedig be kell ismerni, a katolikusok nagyobb része
elkárhozik! Van olyan állam a világon, amely kedvezőbb az
ártatlanságnak, ahol könnyebbnek tűnik az üdvözülés, és ahol az embereknek
magasztosabb eszméik vannak, mint a papság, Isten hadnagyai? Első pillantásra
ki ne gondolná, hogy legtöbbjük nemcsak igen jó, hanem tökéletes.
Mégis elborzadok, amikor hallom Szent Jeromos kijelentését, hogy bár
a világ tele van papokkal, alig egy a százból él a helyzetének
megfelelően. Vagy amikor Isten egyik szolgáját hallom tanúsítani, hogy egy
kinyilatkoztatásból megtudta, hogy minden nap a pokolba hulló papok
száma olyan nagy, hogy lehetetlennek tűnt, hogy bármelyikük is
megmeneküljön. Vagy amikor Aranyszájú Szent Jánost hallom könnyekkel a szemében
felkiáltani: "<i>Nem hiszem, hogy sok pap megmenekül. Pont ellenkezőleg,
szerintem az elkárhozottak száma nagyobb</i>."

Nézzünk még magasabbra, és lássuk az Egyház főpapjait, pásztorokat,
akik a lelkekért felelősek. Az üdvözültek száma nagyobb közöttük,
mint a kárhozottak száma? Hallgassuk meg Cantimprét,
ő elbeszél egy eseményt, és ti levonhatjátok a következtetést! Volt
egy zsinat Párizsban, nagy számban vettek részt rajta főpapok és pásztorok,
akik a lelkekért felelősek. A király és a hercegek szintén
eljöttek, hogy jelenlétükkel emeljék az esemény fényét. Egy híres prédikátort
hívtak beszédet tartani. Miközben a beszédre készült, egy borzalmas démon
jelent meg neki, és azt mondta, "<i>Tedd félre a könyveidet. Ha szeretnél
egy tényleg hasznos beszédet tartani a hercegeknek és főpapoknak, szorítkozz a mi részünkre: 'Mi, a sötétség hercegei, köszönjük nektek, hercegek, főpapok és lelkipásztorok,
hogy a ti hanyagságotok miatt a hívők nagyobb része
elkárhozik. Emellett, tartogatunk számotokra egy kis jutalmat ezért a szívességért arra az időre, amikor
majd velünk lesztek a pokolban</i>.'"

Jaj nektek, akik másoknak parancsoltok! Ha annyian elvesznek a ti hibátokból,
mi fog történni veletek? Ha csak néhányan menekülnek meg Isten Egyházának
elöljárói közül, mi lesz veletek? Vegyünk számításba minden helyzetet, mindkét nemet,
minden feltételt: férjek, feleségek, özvegyek, nők, férfiak, katonák,
kereskedők, iparosok, gazdagok és szegények, nemesek és közemberek! Mit
mondjunk ezekről az emberekről, akik bűnös életet élnek? Ferrer Szent Vince
következő elbeszélése rámutat, hogy mit gondoljunk róluk. Ő
Lyon egyik főespereséről mesél, aki feladta hivatását, hogy visszavonuljon
egy elhagyatott helyre, és bűnbánatot gyakoroljon. Ugyanazon a napon és időben
hunyt el, mint Szent Bernát. Halála után megjelent a bíborosának, és elmondta,
"<i>Tudja, Monsignore, ugyanabban az időben, amikor elhunytam, <b>harmincháromezer </b>
ember szintén meghalt. Közülük, <b>Bernát és én </b>késlekedés
nélkül a mennybe jutottunk, <b>hárman </b>a tisztítótűzbe kerültek, és <b>az összes többi
a pokolba zuhant</b></i>."

A krónikák ennél borzasztóbb történetet is említenek. Egyik testvérünk,
aki jól ismert bölcsességéről és életszentségéről, éppen Németországban prédikált. Annyira
élénken festette le a bűnök rútságát, hogy az egyik hölgy
mindenki szeme láttára elájult a szomorúságtól, mintha meghalt volna. Később magához térve azt
mondta: "<i>Amikor megjelentem Isten ítélőszéke előtt, <b>hatvanezer</b>
ember érkezett éppen a világ minden részéről. Közülük
<b>hárman </b>menekültek meg a tisztítótűzön keresztül, <b>az összes többi elkárhozott</b></i>."

Ó, mily hatalmasak Isten ítéletei! Harmincezerből csak öten
menekülnek meg! Hatvanezerből csak hárman jutnak a mennybe! Ti bűnösök,
akik hallgattok engem, hová lesztek számolva?... Mit
mondtok?... Mit gondoltok?...

#### Két út
Látom, majdnem mindnyájan lehajtjátok a fejeteket, csodálkozva
és borzongva. De tegyük félre döbbenetünket, és önmagunk hitegetése
helyett próbáljunk meg hasznot húzni félelmünkből! Nem igaz,
hogy két út vezet a mennybe: ártatlanság és bűnbánat?
Most megmutatom nektek, hogy nagyon kevés ember jár ezeken az utakon, amiből
értelmes ember arra következtet, hogy nagyon kevesen üdvözülnek. És hogy biztosat
mondjunk: milyen korban, munkakörben vagy helyzetben találod úgy, hogy a bűnösök
száma nem haladja meg százszorosan a jókét, és
miről mondhatod, "<i>A jók olyan ritkák, és a rosszak
olyan nagy számban vannak jelen</i>"? Elmondhatjuk a korunkról, amit Salvianus mondott
az övéről: könnyebb megtalálni bűnösök megszámlálhatatlan sokaságát mindenféle
gonoszságban elmerülve, mint néhány igaz embert. Hány szolgáló teljesen
őszinte és hű a feladataiban? Hány kereskedő tisztességes
és igazságos az üzletben, hány mesterember pontos és szavahihető,
hány árus önzetlen és őszinte? Hány jogász nem hagyja el az
igazságot? Hány katona nem tapossa el az ártatlanokat, hány főnök
nem tartja vissza igazságtalanul a beosztottai bérét, vagy
nem hatalmaskodik az alárendeltjein? A jók mindenhol ritkák,
és a gonoszok sokan vannak. Ki nem tudja, hogy manapság
annyi a szabadosság a férfiak között, szabadság a lányok között, hiúság a nők
körében, kicsapongás a gazdagoknál, romlottság a középosztályban,
pusztulás az emberekben, szemtelenség a szegények között, hogy azt mondhatjuk,
amit Pál apostol is mondott az ő idejében: "<i>Mind letértek az útról... nincs,
aki jót tenne, nincs egy sem</i>."

Megérkeztünk, sajnos, az Ozeás által megjövendölt pusztuláshoz:
"<i>Mindenütt csak átok és hazugság, gyilkosság és lopás, házasságtörés és erőszak</i>."

Menjetek az utcákra és terekre, palotákba és házakba, városokba és falvakba,
bíróságra és törvényszékre, még akár Isten templomába is! Hol találtok
erkölcsöt? "<i>Jaj!</i>" kiált fel Salvianus, "<i>a nagyon kis
kivétellel, akik menekülnek a gonosztól, mi a keresztények gyülekezete,
ha nem egy bűnbarlang?</i>" Mást sem találunk mindenütt, csak önzést,
nagyravágyást, falánkságot és pazarlást. Nincsen a férfiak nagyobb része beszennyezve
a bűn mocskával, nem jogosan írja Szent János, "<i>az egész világ
a gonosz hatalmában van?</i>" Ezt nem én mondom nektek, hanem az értelem kötelez titeket,
hogy elhiggyétek, az ilyen bűnös életűek közül nagyon kevesen menekülnek meg.

#### Bűnbánat
De azt mondjátok: nem tudja a bűnbánat kijavítani az ártatlanság elvesztését?
Ez igaz, elismerem. De közben tudom, hogy a bűnbánat olyan nehéz a
gyakorlatban, annyira elveszítettük az erre való képességet, és annyira visszaélnek vele
a bűnösök, hogy ez meg kell győzzön titeket, nagyon kevesen menekülnek
meg ezen az úton. Ó, mily meredek, szűk, tüskés, ránézésre is szörnyű,
nehezen járható ez az út! Bárhová nézünk, vérnyomokat látunk, és
rossz emlékeket idéző dolgokat. Sokan már a látványától is elgyengülnek. Sokan
a legelején feladják. Sokan buknak el a közepén a fáradságtól, és
sokan a végén adják fel nyomorultan. És milyen kevesen vannak, akik halálukig
kitartanak benne! Szent Ambrus szerint könnyebb olyan embert találni, aki
megtartotta ártatlanságát, mint olyat, aki megfelelő bűnbánatot tartott.

Ha a bűnbánat szentségét vesszük, olyan sok az eltorzult
gyónás, olyan sok a begyakorolt kifogás, olyan sok a megtévesztő bűnbánat, olyan
sok a hamis fogadkozás, olyan sok a hatástalan megoldás, olyan sok az érvénytelen feloldozás!
Ti érvényesnek gondoljátok valakinek a gyónását, aki bűnökkel vádolja
magát, de a bűnre vezető alkalmakat továbbra is megtartja? Vagy valakiét,
aki nyilvánvaló igazságtalanságokkal vádolja magát, de nem áll szándékában
jóvátenni belőlük semmit? Vagy valakiét, aki ugyanabba a bűnbe esik
rögtön a gyónás után? Ó, micsoda borzasztó visszaélések ezzel a
hatalmas szentséggel! Az egyik gyónni megy, hogy elkerülje a kiközösítést, a másik
meg hogy rendszeres gyónóként gondoljanak rá. Az egyik meggyón, hogy megnyugtassa lelkiismeretét,
a másik elhallgatja bűneit szégyenében. Az egyik rosszindulatból hibásan gyón,
a másik megszokásból mond valamit. Az egyik nem is igazán gondolta végig ezt
a szentséget, a másikból hiányzik a szükséges megbánás, megint másikból
pedig a határozott cél. Szegény gyóntatók, milyen erőfeszítéseket tesztek,
hogy valódi megoldásokra és cselekedetekre vezessétek ezeket a gyónókat,
amik nélkül a gyónás szentségtörés, a feloldozás kárhoztatás és
a bűnbánat illúzió!

Hol vannak most azok, akik szerint az üdvözültek száma
a keresztények között nagyobb, mint a kárhozottak száma, és ki bizonygatja
a véleményét ilyen érveléssel: a katolikus felnőttek nagyobb része a halálos
ágyán az Egyház szentségeivel megerősítve távozik el, következésképpen
a legtöbb katolikus felnőtt üdvözül? Ó, milyen szép érvelés! De pont az ellenkezőjét
kellene mondanotok. A legtöbb katolikus rosszul gyón a halála előtt, ezért a legtöbb
elkárhozik. Annál is biztosabban állítom ezt, mert egy haldokló
ember, aki egész életében nem gyónt rendesen, mikor még jó egészségben volt, mennyivel
nehezebben gyón az ágyában nehéz szívvel, bizonytalan
fejjel, zavaros elmével. Miközben ellene kiáltanak a körülötte lévő tárgyak,
a még friss emlékek, a régi szokások, de mindenekelőtt az ördögök, akik
minden eszközzel pokolra kívánják juttatni. Na most ha hozzáadjátok ezeket a
hamis gyónókat a többi bűnöshöz, akik váratlanul halnak meg a halálos bűn állapotában,
például a doktorok tudatlanságából, vagy a rokonaik hibájából, akik meghalnak mérgezésben,
vagy földcsuszamlás temeti be őket, vagy leesnek valahonnan,
vagy a csatamezőn vesznek el a harcban, csapdába esnek, villám csapja agyon őket,
megégnek vagy megfulladnak, nem kötelező arra a következtetésre jutnotok, hogy a keresztények
nagyobb része elkárhozik? Ez Aranyszájú Szent János érvelése. Ez a szent
azt mondja, hogy a legtöbb keresztény élete folyamán végig a pokolba vezető úton
jár. Miért vagytok akkor annyira meglepve, hogy a nagyobbik részük pokolra jut?
Hogy belépjetek egy ajtón, meg kell tennetek az oda vezető utat. Mit válaszoltok
egy ilyen erős érvre?

#### Ahány csillag látható az égen...
Azt mondjátok nekem, hogy Isten kegyelme hatalmas. Igen,
azoknak, akik félik Őt, mondja a próféta, de hatalmas az Ő igazsága is
azoknak, akik nem félik Őt, és elítél minden megátalkodott bűnöst.

Szóval azt akarjátok mondani nekem: Dehát akkor kinek készült a paradicsom, ha nem a keresztényeknek?
Keresztényeknek készült, természetesen, de olyanoknak, akik nem torzítják el
jellemüket, és keresztényként élnek. Továbbá ha az Isten kegyelmében elhunyt
keresztény felnőttekhez hozzáadjuk a megszámlálhatatlan gyermeket,
akik a keresztelés után de még az értelem korának elérése előtt haltak meg, nem
fogtok meglepődni Szent János apostol szavain, aki az üdvözültekről ezt
mondja: "<i>akkora sereget láttam, hogy meg sem lehetett számolni.</i>"

És ez téveszti meg azokat, akik szerint az üdvözült
katolikusok száma nagyobb, mint a kárhozottaké... Ha ehhez a
számhoz hozzáadjuk azokat a felnőtteket, akik megtartják az ártatlanság köntösét, vagy
miután bemocskolták, a bűnbánat könnyeivel mosták tisztára, akkor
bizonyos, hogy sokan üdvözülnek. És ez megmagyarázza Szent János
szavait: "<i>akkora sereget láttam</i>," és a mi Urunk
szavait: "<i>sokan jönnek majd napkeletről és napnyugatról, és
letelepednek Ábrahám, Izsák és Jákob mellé a mennyek országában</i>,"
és más igehelyeket, amiket ezen álláspont alátámasztására szoktak idézni. De ha
keresztény felnőttekről beszéltek, a tapasztalat, az értelem, a tekintély,
és a Szentírás mind egyhangúlag bizonyítja, hogy a nagyobb részük elkárhozik. Ne
higgyétek, hogy ezért a paradicsom üres. Pont ellenkezőleg, nagyon
is népes királyság. Ha a kárhozottak "<i>annyian vannak, mint ahány
homokszem van a földön</i>," az üdvözültek "<i>annyian, mint ahány csillag
látható az égen</i>," vagyis mindkettő számtalan, habár
nagyon különböző arányban.

Egy napon Aranyszájú Szent János a konstantinápolyi katedrálisban prédikálva
ezeken az arányokon tűnődve nem tudott mit tenni, a rémülettől reszketve ezt
kérdezte: "<i>Az itt jelenlevő sokaságból mit gondoltok, hányan
üdvözülnek?</i>" És nem várva a válaszra, így folytatta: "<i>A sok ezer
ember között nem találnánk százat, akik üdvözülnek,
és én még a száz körülit is kétlem</i>." Milyen borzasztó dolog! A
nagy szent úgy hitte, hogy olyan sok emberből csak alig százan
üdvözülnek, és még ebben a számban sem volt biztos. Mi fog történni
veletek, akik engem hallgattok? Hatalmas Isten, nem tudok reszketés nélkül
rágondolni. Testvérek, a megváltás problémája nagyon bonyolult dolog,
a teológusok konklúziója szerint ha egy cél elérése nagy erőfeszítést
igényel, akkor csak kevesen érik el.

Ezért Szent Tamás, az Angyali Doktor, miután mérlegelte az összes érvet
ellene és mellette, hatalmas intellektusával arra a következtetésre jutott, hogy a
nagyobb része a katolikusoknak elkárhozik. "<i>Mert az örök
üdvösség, mely Isten látásából áll, meghaladja a természetes állapotot, különösen mióta
az eredendő bűn megfosztott minket a kegyelemtől, az üdvözültek kisebbségben vannak.</i>."

#### Isten, az igazságos Atya
Szóval most távolítsátok el a szemellenzőt, ami elvakít titeket az
önszeretettel, ami visszatart titeket egy ilyen nyilvánvaló igazság elfogadásától,
hamis eszméket táplálva Isten igazságosságáról! "<i>Én igazságos Atyám!
A világ nem ismert meg Téged</i>" mondja a mi Urunk Jézus Krisztus. Nem azt
mondja, "<i>Mindenható Atyám, legjóságosabb és kegyelmes Atya</i>." Azt
mondja "<i><b>igazságos Atyám</b></i>," így megérthetjük, hogy Isten összes
tulajdonsága közül egyik sem kevésbé ismert, mint igazságossága, mert az emberek
elutasítják, amitől félnek. Ezért távolítsátok el a szemellenzőt,
és könnyes szemmel mondjátok: Jaj! A nagyobb része a
katolikusoknak, a nagyobb része az itt élőknek, talán még ebben
a gyülekezetben lévőknek is elkárhozik! Milyen téma érdemelné meg jobban
a könnyeket?

Xerxész király amikor egy hegytetőről letekintett százezer
hadrendbe sorakozott katonájára, végiggondolva, hogy száz év múlva
már egyikük sem lesz életben, nem tudta visszatartani
könnyeit. Nekünk nincs több okunk a sírásra, átgondolván, hogy olyan
sok katolikus közül a nagyobb rész elkárhozik? Ez a gondolat nem kellene,
hogy könnyek folyamát indítsa el a szemünkből, vagy legalább a szívünkben
olyan érzéseket ébresszen, mint amit az Ágoston-rendi testvér, Szent Domonkosról
nevezett Tiszteletreméltó Marcellusz érzett? Egy napon, amikor az örök szenvedésről meditált,
Isten megmutatta neki, hányan mennek a pokolba abban a pillanatban,
és láthatta a pokolba vezető nagyon széles utat, melyen huszonkétezer semmirekellő
ment a mélységbe, egymást lökdösve. Isten szolgája
megdöbbent a látványon és felkiáltott, "<i>Ó, micsoda sokaság! Micsoda
sokaság! És még többen jönnek. Ó, Jézusom! Ó, Jézusom! Micsoda őrület!</i>"
Hadd ismételjem Jeremiást, "<i>Ki adja meg, hogy a fejem vizek forrásává váljék, és
a szememből könnyek patakja fakadjon, hogy éjjel-nappal sirathassam
népem leányának megöltjeit?</i>"

Szegény lelkek! Hogyan tudtok ilyen sietve rohanni a pokol felé? A kegyelem kedvéért
álljatok meg, és hallgassatok rám egy pillanatra! Vagy megértitek, hogy mit jelent
örökre üdvözülni és elkárhozni, vagy nem. Ha megértitek,
és ennek ellenére nem döntötök úgy, hogy megváltoztatjátok az életeteket ma,
elmentek gyónni és megvetitek a világot, röviden mindent megtesztek,
hogy a kis számú üdvözült közé számoltassatok, azt
mondom nektek, nincs hitetek. Jobban megbocsátható, ha nem
értitek, mert akkor valaki azt mondhatja, elveszítettétek az eszeteket. <i><b>Örökre
üdvözülni vagy örökre elkárhozni! Ha nem tesztek meg
mindent, hogy elkerüljétek az egyiket és biztosítsátok a másikat, az valami
felfoghatatlan</b></i>.

#### Isten jósága
Talán még nem hiszitek el a szörnyű igazságot, amit itt
tanítottam. De a legmegbecsültebb teológusok, a legkiválóbb
atyák beszéltek hozzátok rajtam keresztül. Tehát akkor hogyan szegülhettek ellen
ilyen alapos érvelésnek, amit rengeteg példa és a Szentírás szavai támasztanak alá? Ha ennek
ellenére még mindig haboztok, ha az elmétek hajlamos az ellenkező
véleményre, akkor ez a megfontolás nem elég, hogy megremegjetek?
Ó, ez azt mutatja, hogy nem foglalkoztok sokat az üdvösségetekkel! Ebben
a fontos kérdésben egy értelmes embert erősebben sújt a legcsekélyebb
felmerülő kétség, mint a teljes romlás bizonyítéka más ügyekben,
amelyekben a lélek nem érintett. Egyik testvérünk, Boldog Assisi Egyed
azt szokta mondani, ha csak egyetlen ember kárhozna el,
ő akkor is minden tőle telhetőt megtenne, hogy biztosítsa, ne ő legyen az az ember.

Szóval mit kell tennünk nekünk, akik tudjuk, hogy az emberek nagyobb része
elkárhozik, és nem csak a katolikusok közül? Mit kell tennünk? Keressük
a megoldást, hogy a kevés üdvözülthöz tartozzunk. Azt mondjátok:
ha Krisztus azt szeretné, hogy elkárhozzak, miért teremtett engem? Csendet, meggondolatlan nyelv!
Isten senkit nem a kárhozatra teremtett, hanem aki elkárhozik, azért kárhozik el,
mert ezt saját maga akarja. Ezért most arra törekszem, hogy megvédjem Isten jóságát,
és felmentsem minden hibáztatás alól: ez lesz a második rész
témája.

Mielőtt folytatnánk, gyűjtsük össze az egyik oldalra Luther és Kálvin
összes könyvét és összes eretnekségét, a másik oldalra pedig a pelagiánusok
és a szemipelagiánusok összes könyvét és összes eretnekségét, és égessük el őket! Ezek közül
némelyik rombolja a kegyelmet, mások a szabadságot, és mindegyik tele van tévedéssel, szóval dobjuk
tűzbe őket! Minden kárhozott viselje a homlokán Ozeás próféta
jövendölését, "<i>hisz bűnöd miatt buktál el</i>," így talán megértik,
hogy aki elkárhozik, az saját gonoszsága miatt kárhozik el, és mert el akar
kárhozni!

Először vegyük ezt a két tagadhatatlan igazságot alapul: "<b>Isten
minden embert üdvözíteni akar</b>," "<b>Mindenkinek szüksége van Isten
kegyelmére</b>." Most ha megmutatom nektek, hogy Isten mindenkit üdvözíteni akar, és
mindenkinek megadja a kegyelmet és az összes többi szükséges
eszközt ezen nemes cél eléréséhez, akkor muszáj lesz elismernetek,
hogy ha valaki elkárhozik, az csakis a saját gonoszságának tudható be. És ha a katolikusok
nagyobb része elkárhozik, az azért van, mert ezt akarják. "<i>A
pusztulás tőlük jön, a segítség csakis Tőlem</i>."

#### Isten minden embert üdvözíteni szeretne
A Szentírásban Isten száz helyen mondja nekünk, hogy ő tényleg
minden embert üdvözíteni szeretne. "<i>Talán örömöm telik a bűnös halálában,
s nem azt akarom inkább, hogy letérjen útjáról és éljen?... Amint igaz, hogy élek
– mondja az Úr, az Isten –, nem lelem kedvemet az istentelen halálában. Inkább annak
örülök, ha az istentelen letér útjáról és él</i>." Amikor valaki nagyon akar valamit, azt mondják,
majd belehal a vágyakozásba; ez egy túlzás. De Isten annyira akarta, és még mindig
akarja az üdvösségünket, hogy ténylegesen belehalt ebbe a vágyba, és elszenvedte a halált,
hogy életet adjon nekünk. Minden ember megmentése nemcsak egy mesterkélt,
felszínes és látszólagos akarat Istentől, hanem valódi, hatékony és előnyös
akarat, hiszen ellát minket az összes alkalmas eszközzel az üdvözüléshez.
Nem azért adja, hogy aztán ne használjuk ezeket. Őszintén azzal
a szándékkal adja, hogy hasznát vegyük
nekik. És ha nem használjuk őket, azzal megsértjük
Istent. Ő még a kárhozottaknak is megparancsolja, hogy használják ezeket az üdvösségükért.
Buzdítja őket, kötelezi őket, és ha nem teszik,
bűnt követnek el. Így talán megteszik az üdvösségért.

Ezen kívül mert Isten látja, hogy nem tudjuk hasznát venni az Ő kegyelmének
az Ő segítsége nélkül, más segítséget is ad, és ha ez időnként hatástalan
marad, az csakis a mi hibánk. Mert ugyanazokkal az eszközökkel valaki visszaél
és elkárhozik, míg más jó hasznát veszi és üdvözül, sőt, talán még
kevésbé hathatós segítséggel is üdvözülne. Igen, megtörténhet, hogy visszaélünk
egy nagyobb kegyelemmel és elkárhozunk, míg mások felhasználnak egy kisebb
kegyelmet és megmenekülnek.

Szent Ágoston felkiált, "<i>Tehát ha valaki elfordul
az igazságtól, azt saját szabad akaratából teszi, bujaságtól vezérelve,
saját meggyőződésétől megtévesztve</i>." De akik nem értik a
teológiát, azoknak ezt kell mondanom: Isten annyira jóságos, hogy amikor
egy bűnöst lát a vesztébe rohanni, Ő utána fut, hívja, kérleli,
elkíséri egészen a pokol kapujáig, mit meg nem tesz, hogy
megtérítse? Jó inspirációt és szent gondolatokat küld neki, és ha nem
profitál belőlük, Isten felháborodik és tovább folytatja. Talán
agyoncsapja a bűnöst? Nem. A levegőt csapkodja és megbocsát. De a bűnös
még nem tért meg. Isten halálos betegséget küld rá, minden bizonnyal
vége van neki. Nem, testvérek, Isten meggyógyítja. A bűnös még inkább megátalkodik
a gonoszságban, és ekkor Isten kegyelmében más utat keres, ad neki még egy
évet, és amikor az lejárt, ad neki még egyet.

De ha a bűnös még mindezek ellenére is pokolra
kívánkozik, mit tesz akkor Isten? Talán elhagyja őt? Nem. Kézen fogva
viszi, és amikor már fél lábbal a pokolban van, Isten még mindig
prédikál neki, kérleli, hogy ne utasítsa el a kegyelmét. Most azt kérdezem,
ha ez az ember elkárhozik, nem igaz, hogy Isten akarata ellenére kárhozik
el, és azért, mert el akar kárhozni? Gyertek és kérdezzétek most: ha Isten azt szeretné,
hogy elkárhozzak, miért teremtett engem?

Hálátlan bűnös, tudd meg most, hogy ha elkárhozol, azért nem Istent
hibáztathatod, hanem csakis magadat és a szabad akaratodat! Hogy meggyőződjetek róla,
menjünk a mélység legaljára, és én hozok nektek egyet a
nyomorúságos lelkek közül, akik a pokolban égnek, hogy elmagyarázza
ezt az igazságot nektek. Itt van most egy: "<i>Áruld el nekem, ki vagy?</i>" "<i>Én
egy szegény bálványimádó vagyok, ismeretlen földön születtem, és sosem hallottam mennyről vagy
pokolról, sem arról, amit most elszenvedek</i>." "<i>Szerencsétlen nyomorult! Menj innen,
nem téged kereslek</i>." <i>Egy másik jön; már
itt is van</i>. "<i>Ki vagy te?</i>" "<i>Én egy szakadár vagyok Tatárföld
széléről. Mindig is civilizálatlan államban éltem, alig tudva valamit
Istenről</i>." "<i>Nem téged akarlak, térj vissza a pokolba</i>."
<i>Itt egy másik</i>. "<i>És te ki vagy?</i>" "<i>Én egy szegény eretnek vagyok
Északról. A sarkkörön túl születtem és sosem láttam sem a nap
fényét, sem pedig a hit fényét</i>." "<i>Nem téged kereslek,
térj vissza a pokolba</i>." Testvérek, megszakad a szívem látva
ezeket a szerencsétleneket a kárhozottak között, akik sosem ismerhették az igaz hitet. Mégis
tudjuk, hogy a kárhozat ítélete kifejezetten ellenük szólt,
és meg lett mondva nekik, "<i>hisz bűnöd miatt buktál el</i>." Azért
kárhoztak el, mert ezt akarták. Olyan sok segítséget kaptak Istentől az
üdvösséghez! Mi nem tudjuk, mik voltak ezek, de ők jól tudják, és most
felkiáltanak, "<i>Ó Uram, igazságos vagy... és igazságosak az ítéleteid</i>!"

Testvérek, tudnotok kell, hogy <b>Isten törvénye
a legősibb hit</b>, és hogy <b>bele van írva mindannyiunk szívébe</b>;
hogy <b>tanár nélkül is megtanulható</b>, és hogy <b>elegendő az értelem fénye, hogy
a törvény minden előírását megismerjük</b>! Ezért rejtőznek el még a barbárok
is, ha bűnt követnek el, mert tudják, hogy rosszat tettek, és
elkárhoznak, mert nem tartották be a szívükbe írt természeti
törvényt: mert ha betartották volna, Isten inkább csodát tett volna, mintsem
hagyja elveszni őket. Küldött volna nekik valakit tanítani őket, és más
segítségeket is adott volna, melyekre méltatlanokra váltak, mivel nem
éltek a saját lelkiismeretük sugallatával összhangban, amely
mindig figyelmeztette őket a jóról, amit meg kellene tenni és a rosszról, amit
el kellene kerülni. Szóval az ő lelkiismeretük vádolja őket Isten ítélőszéke
előtt, és folyamatosan mondja a pokolban, "<i>hisz bűnöd miatt
buktál el</i>." Nem tudják, mit válaszoljanak, és kötelesek beismerni,
hogy megérdemlik végzetüket. Most ha ezeknek a hitetleneknek nincs mentségük,
mi lesz egy katolikussal, aki olyan sok szentségben részesült, annyi szentbeszédet hallott,
és annyi más segítséget kapott? Hogyan meri azt mondani, hogy "<i>ha Isten azt szeretné,
hogy elkárhozzak, miért teremtett engem?</i>" Hogyan mer így
beszélni, amikor Isten ilyen sok segítséget ad az üdvösséghez? Szóval hagyjuk
el ezt a zavaró beszédet.

#### A bűnös katolikusok sorsa
<b>Ti, akik a mélységben szenvedtek, válaszoljatok nekem! Vannak katolikusok
köztetek? "<i>Természetesen vannak!</i>" Mennyien? Egyikük jöjjön
ide! "<i>Ez lehetetlen, túl mélyen vannak, és az egész poklot
felforgatná, ha idejönnének. Könnyebb lenne megállítani
egyiküket, amikor éppen lefelé esik</i>." Akkor hát hozzád beszélek, aki
halálos bűnben élsz, gyűlölködsz, a bűn mocsarában fetrengsz,
és minden nap közelebb jutsz a pokolhoz. Állj meg és fordulj vissza!
Jézus hív téged, és sebeivel éppen úgy, mint rengeteg ékesszóló
beszédével, kiált hozzád: "Gyermekem, ha elkárhozol, csakis saját magadat
hibáztathatod: '<i>hisz bűnöd miatt buktál el</i>.' </b> Nézz fel,
és lásd az összes kegyelmet amivel gazdagítottalak, hogy biztosítsam az örök
üdvösségedet! Születhettél volna egy erdőben Afrikában, ahogy sokan
mások is, de te a katolikus hitben születtél. Ilyen
jó apa és kitűnő anya nevelt fel, a legtisztább
tanításokkal. Ha ennek ellenére elkárhozol, kinek a hibája
lesz az? A tiéd, gyermekem, csakis a tiéd: '<i>hisz bűnöd miatt buktál
el</i>.' 

"Az első halálos bűn után, amit elkövettél, pokolra juttathattalak
volna, nem várva meg a másodikat: ezt tettem sok más emberrel,
de veled türelmes voltam, olyan sok évet vártam rád. Még
most is türelemmel várok rád. Ha mindezek ellenére elkárhozol,
kinek a hibája? A tiéd, gyermekem, csakis a tiéd: "<i>hisz bűnöd miatt buktál
el</i>." Te tudod, hogy hányan haltak meg a szemed előtt,
és kárhoztak el: ez egy figyelmeztetés volt. Te tudod, hogy hány másikat
vezettem vissza az igaz útra, hogy jó példát adjon neked. Emlékszel,
hogy mit mondott neked az a kiváló gyóntató? Azt én mondattam vele.
Nem mondta, hogy változtasd meg az életedet, hogy jó gyónásod legyen? Ezt
én sugalltam neki. Emlékszel arra a beszédre, ami úgy megérintette a szívedet?
Én vezettelek oda. És mi történt közted és köztem
a szíved mélyén,...<b><i>ezt</i></b> nem felejtheted el.

"A belső inspirációk, a tiszta tudás, az állandó
lelkiismeret-furdalás, le mernéd tagadni mindezeket? Ezek mind segítségek
voltak a kegyelemhez, mert meg akartalak menteni. Nem voltam hajlandó
másoknak adni ezeket, de neked odaadtam, mert gyengéden szeretlek.
Gyermekem, gyermekem, ha olyan szépen beszéltem volna velük, ahogy ma beszélek
veled, hány más lélek megtért volna az igaz útra! És te... te hátat
fordítasz nekem. Hallgasd meg, amit mondani fogok neked, mert ezek lesznek
az utolsó szavaim: a véremmel fizettem érted. Ha el akarsz kárhozni annak ellenére,
hogy véremet hullattam érted, ne hibáztass engem, csak saját magadat
vádolhatod. És jegyezd meg az örökkévalóságig, ha ennek ellenére
elkárhozol, azért kárhozol el, mert el akarsz kárhozni: '<i>hisz bűnöd
miatt buktál el</i>.' "

Ó, jóságos Jézusom, a kövek meghasadnának ilyen édes szavak
hallatán, ilyen finom kifejezésektől. Van itt bárki, aki el akar kárhozni
ilyen sok kegyelemmel és segítséggel? Ha van, hallgasson rám, és
aztán álljon ellen, ha tud.

Baronius elmeséli Hitehagyott Julianosz császár hírhedt történetét.
Ő olyan nagy gyűlöletet érzett a keresztség ellen, hogy éjjel-nappal
kereste a módját, hogyan radírozhatná ki a sajátját. Ebből a célból
kecskék vérével töltött meg egy kádat, és megfürdött benne. Abban reménykedve,
hogy ez a Vénusznak feláldozott tisztátalan vér talán lemossa lelkéről a keresztség
szent jelét. Ez a viselkedés talán undorítónak tűnhet, de ha
Julianosz császár terve sikerülhetett, bizonyosan sokkal kevesebbet
kell szenvednie a pokolban.

Bűnösök, egy első ránézésre a kétségtelenül furcsa tanácsot adok
nektek, de ha jól megértitek, akkor rájöttök, hogy az irántatok
érzett gyengéd könyörület ihlette. Térden állva kérlek titeket, Jézus
vérére és Mária szívére, változtassatok az életeteken, térjetek vissza a mennybe
vezető útra, tegyetek meg mindent, hogy a kis számú üdvözülthöz
tartozzatok! De ha ehelyett inkább tovább akartok haladni
a pokolba vezető úton, legalább keressetek egy módot, hogy letöröljétek a keresztséget!
Jaj nektek, ha Jézus Krisztus szent nevével és a keresztség szent szimbólumával
a lelketekbe vésve kerültök a pokolra! Annál nagyobb lesz
a büntetésetek. Szóval fogadjátok meg a tanácsomat: ha nem akartok
megtérni, még ezen a napon menjetek, és kérjétek meg lelkipásztorotokat, hogy törölje ki a neveteket a
keresztségi nyilvántartásból, hogy ne maradjon semmi emléke, hogy valaha
is keresztények voltatok! Kérjétek meg őrangyalotokat, hogy töröljön ki
a kegyelmek könyvéből, melyből Isten parancsára a sugallatokat és a segítségeket
adta nektek, mert jaj nektek, ha megemlékezik róluk! Mondjátok meg a mi Urunknak, hogy vegye vissza
a hitet, a keresztséget és a szentségeket!

Elborzaszt ez a gondolat? Rendben, akkor vessétek magatokat
Jézus Krisztus lábához könnyes szemekkel és bűnbánó
szívvel: <b>"Uram, bevallom, hogy eddig nem éltem keresztényként.
Nem vagyok méltó, hogy választottjaid közé számolj. Elismerem, hogy megérdemlem
a kárhozatot, de a Te kegyelmed hatalmas, és telve bizalommal az irgalmasságodban
azt mondom Neked, meg akarom menteni a lelkemet, még ha fel kell áldoznom a
vagyonomat, a hírnevemet, az életemet, mindaddig, amíg üdvözülök. Ha mostanáig
hitetlen is voltam, megbántam, sajnálom, megvetem hitetlenségemet, alázatosan
kérlek, hogy bocsáss meg nekem ezért. Bocsáss meg, jóságos Jézus, és erősíts meg
engem, hogy üdvözüljek! Nem gazdagságot kérek, hírnevet vagy jólétet,
csak egyet kérek, hogy mentsd meg lelkemet."</b>

És Te, Ó Jézusom! Mit mondasz? Ó, jó pásztor, lásd, az elveszett bárány
visszatér Hozzád. Karold át ezt a vezeklő bűnöst, áldd meg sóhajait és
könnyeit, vagy inkább áldd meg ezeket az embereket, akik annyira elszántak, és semmi
mást nem akarnak, csakis üdvözülni! Testvérek, a mi Urunk lábainál
tüntessünk, hogy üdvözülni akarunk, bármibe is kerül. Mindannyian mondjuk
Neki könnyes szemekkel, "Jóságos Jézus, meg akarom menteni lelkemet,"
ó, áldott könnyek, ó, áldott sóhajok!

#### Befejezés
Testvérek, vigasztalással szeretnélek elküldeni titeket ma. Szóval ha
a véleményemet kérdezitek az üdvözültek számáról, itt van: Akár
sokan akár kevesen üdvözülnek, azt mondom, aki üdvözülni akar,
az üdvözülni fog, és senki sem kárhozik el, ha nem akar.
És ha igaz, hogy kevesen üdvözülnek, az azért van, mert kevesen élnek
jó életet. Ami a többit illeti, hasonlítsuk össze ezt a két lehetőséget: az első azt állítja,
hogy a katolikusok nagyobb része elkárhozik, a második éppen
ellenkezőleg, azt színleli, hogy a katolikus nagyobb része üdvözül!
Képzeld el, amint Isten elküldi angyalát, hogy megerősítse az első lehetőséget, és elmondja,
hogy nem csak a legtöbb katolikus kárhozik el, de itt ebből a gyülekezetből is
csak egy valaki fog üdvözülni! Ha te engedelmeskedsz Isten parancsainak,
ha megveted a világ romlottságát, ha a bűnbánat szellemében átöleled
Jézus Krisztus keresztjét, te leszel az egyetlen, aki
üdvözül.

Most képzeld el, hogy ugyanez az angyal visszatér hozzád, és megvigasztal a második
lehetőséggel! Azt mondja, hogy nem csak a katolikusok nagyobb része
üdvözül, de ebből a gyülekezetből is csak egy valaki fog elkárhozni, és
mindenki más megmenekül. Ha ezek után folytatod az uzsorát, a bosszút,
a bűnös cselekedeteket, az erkölcstelenséget, akkor te leszel egyedül, aki
elkárhozik.

Mi haszna van tudni, hogy sokan vagy kevesen üdvözülnek? Szent Péter
mondja, "<i>még inkább törekedjetek rá, hogy hivatásotokat és kiválasztottságotokat tetteitekkel megpecsételjétek</i>."
Amikor Aquinói Szent Tamást megkérdezte a nővére, hogy mit kell tennie, hogy a mennybe
jusson, ő azt felelte, "<i>üdvözülni fogsz, ha azt akarod.</i>" Én
ugyanezt mondom nektek, és itt a bizonyíték a kijelentésre. Senki nem kárhozik el,
hacsak nem követ el halálos bűnt: ez a hit. És senki nem követ el halálos
bűnt, ha nem akar: ez a tagadhatatlan teológiai álláspont.
Ezért senki nem kerül pokolra, ha nem akar, az összefüggés nyilvánvaló.
Ez nem elég megnyugtató? Sirassátok meg múltbeli bűneiteket, csináljatok egy jó
gyónást, ne vétkezzetek többet, és üdvözülni fogtok! Miért gyötritek
magatokat? Amikor bizonyos, hogy csak a halálos bűn juttat
pokolra, és a halálos bűn elkövetéséhez akarat kell, ebből következően
senki nem jut pokolra, hacsak nem akar. Ez nem csak egy lehetőség, ez
egy tagadhatatlan és nagyon megnyugtató igazság. Adja meg Isten, hogy ezt megértsétek,
és áldjon meg titeket! Amen.
